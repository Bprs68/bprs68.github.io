---
layout: single
title: "सवाल"
date: 2024-02-28 12:45:33 +0000
categories: ["Reflection"]
tags: []
permalink: /%e0%a4%b8%e0%a4%b5%e0%a4%be%e0%a4%b2/
---


काफ़ी पहले लिखा था ये ब्लॉग मैंने, अब publish करना जरूरी समझता हूँ।





आज ओशो को पढ़ रहा था, "संभोग से समाधि की ओर"।  एक तथ्य ने मेरा ध्यान सबसे ज्यादे आकर्षित किया, और वो बेशक धर्म से संबंधित था। ओशो ने कहा की इंसान इस धरती पर कोई आठ हजार सालों से है, और धर्म ज्यादा से ज्यादा पाँच हजार साल पुराना, इसके बावजूद आज इंसान गलत है और धर्म सही। 





आज धर्म और उसके ठेकेदार बताते हैं की क्या करना गलत है और क्या नहीं ।  हर धर्म ने मानव की स्वाभाविक प्रकृति को दबाना धर्म समझा है, चाहे वो काम हो, भूख हो, या अन्य नकारात्मक (उनकी परिभाषा में) पर जरूरी मानवी अवयव।





मैं जरा ओशो की परिभाषा से हट कर धर्म का विवेचन करना चाहता हूँ।  सबसे पहले मैं खुद अपने धर्म की ओर देखना चाहूँगा। मेरे विचार मे हमेशा से और अब तो और दृढ़ रूप से सनातन धर्म सर्वोपरि रहा है। क्यूंकी ये अकेला ऐसा धर्म है जिसके मूल मे ज्ञान की महिमा को व्यक्ति की महिमा से बढ़कर माना गया है।  





सनातन धर्म के बुनियाद वेद हैं, कोई महापुरुष नहीं, अपितु उन लोगों को कालांतर में महापुरुष माना गया जिन्होंने वेदों के अनुशार अपने धर्म का निष्ठापूर्वक निर्वाहन किया। बाँकी सारे आडंबर बस मानव निर्मित और दिग्भ्रमित करने वाले हैं। 





खैर, इस महान धर्म की आयु कोई पाँच हजार वर्षों की मानी जाती है।





 क्या उससे पहले मानव जीवन जीवन व्यतीत नहीं करते थे ?





 क्या उनका जीवन पूर्ण रूप से बस पशु समान था ?





 क्या उन्हे सभ्यता की बिल्कुल भी झलक नहीं थी ?





अगर आप भगवद गीता को मानते हैं तो भी महाभारत काल में अनेकों ज्ञानी पुरुष हुए थे, और कई ऐसे राज्य हुए थे जिनमे जीवन वाकई में खुशहाल माना जाता था। 





क्या यीशु मसीह के जन्म से पहले लोग एक जगह इकट्ठा होकर प्रार्थना नहीं करते थे ? 





क्या सिर्फ ईसाई धर्म के जन्म के बाद से यद्ध खत्म हो गए ?





आपितु विपरीत हुआ, ऐसे ऐसे नरसंहार हुए, की धरती आज तक उन्हे याद करके कांपती है । 





प्रथम और द्वितीय विश्वयुद्ध में एक दूसरे से लड़ने वाले ज्यादातर देश क्रिश्चियानिटी को मानने वाले थे।  





क्या पैगंबर मुहम्मद के जन्म मात्र ने एक शक्तिशाली धर्म को जन्म दे दिया ? या फिर उस धर्म का इस्तेमाल उसके वावजूद हिंसा को बढ़ावा देने के लिए किया गया ?





इतिहास और इतिहासकार दोनों गवाह हैं की दुनिया में जितना खून रजवाड़ों के लिए नहीं बहा उससे ज्यादा धर्म के नाम पर बहा। हर बड़े खूनी संग्राम में कहीं न कहीं धर्म को बहाना बनाया गया । 





मैं नास्तिक नहीं हूँ, कम से कम अभी तक तो नही। हो सकता है, "संभोग से समाधि तक" पढ़ने के बाद मेरे विचार परिवर्तित हो जाएँ, पर अभी मैं सामान्य हूँ आपकी तरह, बस प्रश्न करना सीख रहा हूँ। 





अब तक इतना तो समझ गया हूँ, की प्रेम को दबाने का काम समाज के अच्छे वर्ग ने बुरे वर्ग से बहुत ज्यादा किया है। स्वाभाविक रूप को दबाने की चेष्टा ने इंसान को विषाक्त भावनाओं का घर बना दिया है। 





इस संबंध मैं अपने गृह राज्य बिहार का जिक्र अत्यंत जरूरी समझता हूँ। बिहार मे वर्ष 2016 से शराब पूरी तरह से बंद है। शराब की बिक्री और खरीददारी दोनों अवैध हैं, और काफी कड़े दंड की व्यवस्था भी की गई है। वावजूद इसके, हर गाँव में आपको ऐसे युवा मिल जाएंगे जिनके लिए शराब जुगाड़ना, पेट्रोल जुगाड़ने से ज्यादा आसान है। 





आप जिस भी चीज पर पूर्ण प्रतिबंध लगाओगे, आपका मन उस चीज की ओर उतनी तेजी से भागेगा। इस बात का ओशो ने मुझे फिर से संज्ञान कराया है। 





मैं उम्मीद करता हूँ, की मेरे व्यवहार में ही ऐसे कुछ बदलाव आएंगे, जो मुझे ज्यादे सामान्य इंसान बनाएँ, क्यूंकी मैं वही हूँ, और मुझे बस वही बनना है।   


