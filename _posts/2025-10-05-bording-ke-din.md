---
layout: single
title: "बोर्डिंग के दिन"
date: 2025-10-05  10:00:00 +0000
categories: ["Hindi Works"] 
tags: []
permalink: /bording-ke-din/
---

विद्यापति हाउस के हॉल से निकलकर नीचे आया, ऊपर बहुत बुरा माहौल था। 

नीचे एक मौलवी साहब टाइप आदमी खड़े थे, मुझे देखते ही उन्हें लगा मैं भी दंगाइयों में शामिल था।

देखते ही बोले, "हमे सिर्फ अमन चाहिए"।

मैं सिर्फ 13 साल का था, रामानुजन हाउस वाले अमन को बुला कर ले आया। 

मौलवी साहब गुस्सा हो गए, कहने लगे ये हमारी बेइज्जती है। 

इतने में झगड़ा थोड़ा शांत हो गया। 

सुप्रिटेंडेंट साहब आए, उनको देखते ही सब खामोश हो जाते थे,मारते इतना थे वो!

सबको छत पर बुलाया गया, झगड़ा कहां से शुरू हुआ सवाल किया गया। 

किसी ने कहा कि इश्तियाक अहमद ने राजू की बहन को हॉट कह दिया, माधव चुगलखोर ने राजू और उसके दोस्तों को बता दिया।

राजू आकर इश्तियाक को मां बहन की गाली देने लगा, इश्तियाक के पापा ने अपनी बुआ की बेटी से शादी की थी, ये सबको पता था। 

राजू ने उसका फायदा उठा कर गाली देना शुरू कर दिया। होते होते बात व्यक्तिगत से बढ़कर धर्म पर चली गई और जो गिने-चुने मुसलमान बच्चे थे और राजू और उसके दोस्तों में दे लड़ाई!

कुछ हमेशा उत्पात ढूंढने वाले लड़के भी घुस गए बीच में और बिना जाने क्या हुआ है दोनों पक्षों को मारना शुरू कर दिया। 

कहीं से प्रदीप कवि की भी आवाज आई, ठेठ मैथिली में ज्ञान दे रहे थे, "मार सार सब के"।

नीतीश पत्थर मार के कांच फोड़ दिया, कहता है "निर्मल्ली बाबा की जय!"

पूरा हाउस फिक्स्ड सीट्स आने से पहले का विधान सभा बन गया था। अशजद ने अपने किसी रिश्तेदार मौलवी को फोन कर दिया, वो आए तो उन्हें सबसे पहले मैं मिल गया जैसा कि मैने पहले बताया।

मिश्राजी ने राजू और इश्तियाक को बुलाया, पहले राजू को दौड़ा-दौड़ा के भर पेट मारा। राजू चिल्लाया जा रहा "सर, आब नए करेंगे", मिश्राजी का बीपी हाइ हो चुका था, मारते चले गए। 

राजू का जींस पिछवाड़े पे मार खा-खा कर फट गया था। 

फिर इश्तियाक की बारी आई, मिश्राजी तब तक हांफने लगे। इश्तियाक को दो डंडा मारकर छोड़ दिया। 

पूरे हॉस्टल में हल्ला हो गया कि मिश्रा जी मियां सब को ज्यादे मानते हैं। 


<br>
<hr>
<br/>


## रामानुजन हाउस: 

ओम प्रकाश पूरे रूम में नाच रहा था। 

"पायल,हमको पसंद करती है"। 

ओंकार बोला: "घंटा, तुमको कैसे पता?"

"वो भी काला पहनी है आज, देखा नहीं तुम। सीक्रेटली प्यार हो गया है हमसे उसको।"

"झांट, शकल देखा है अपना। इत्तेफाक हुआ होगा।" इकहत्तर मिसाइल बोला।

"नई रे, बहुत बार देखे हैं, हमको देखती रहती है छिप के। प्यार त जरूर है।"

अब मसला ये कि कोएड हॉस्टल होकर भी लड़के लड़कियां आपस में बात नहीं कर सकते। 

तो कैसे जताएं की पसंद करते हैं? 

सेम कलर का कपड़ा पहन के, नोट (फेयर कापी) मांगके, डाउट पूछकर, ऐसे ही।

गलती से आधे हॉस्टल की क्रश पायल ने वैसा ही कलर पहन लिया, जैसे ओम प्रकाश ने पहना था। 

अब लो, ओम बिना सर पैर के नाचे जा रहा है फ़ना फिल्म के आमिर खान की तरह।

इतने में खबर डर के सनी देओल यानी पायल के सबसे बड़े दीवाने साजन सिंह तक पहुंच गई। जिसने मुनादी कर रक्खी थी कि पायल उसकी है। 

देखते देखते ऊपर वाले हाउस में आ गया। 

"कहां है रे प्रकशवा, मार सार के कपार फाड़ देंगे।"

प्रकाश कब से डरने लगा, बोला "यहां हैं रे, क्या कर लेगा?"

कॉलर पकड़ाई से शुरू हुआ द्वंद्व मार-पीट तक बेहिसाब पहुंचा, आधे लोग हमारे सनी देओल के पक्ष में थे। पायल किसी की नहीं हो सकती।

इतने में उनिया जी, ब्रेकफेल इत्यादि नामों से सुसज्जित दीपक सर को खबर हो गई। आए और दोनों को कान पकड़ के छत पे ले गए।

ऊपर हज्जाम यानि राजीव रंजन ने डंडा लेकर दोनों से पूछा, "क्यों लड़ाई हो रही थी?"

कैसे कह दें कि लड़की के लिए लड़ रहे थे!

साजन बोला, "सर ई मेरा पेन चुरा लिया था"

दोनों का डंडा से बहुत इलाज हुआ। 

रात में पुरी खीर था, तो शाम तक फोकस उसपर शिफ्ट हो गया, सब इस वाक़ए को भूल गए।

कहीं कोने में महाकवि प्रदीप सुदर्शन महराज को ज्ञान दे रहे थे, "तुलसीदास जी कह गए हैं,

"भय बिन प्रीत न होई"

"!

<br>
<hr>
<br/>

## मुशायरा 

छत पर मुशायरा जैसा माहौल था। 

नए आए केशव मास्टर एकदम लफुआ टाइप आदमी थे। सबको बता रहे थे कि उनका बहुत लड़की से अफेयर रहा है और आजकल छोड़ दिए हैं नहीं तो आधा मास्टरनी उनसे पट जाएगी। 

ये भी बता रहे की आरती मैडम मेन सर से सेटिस्फाइड नही है इसलिए उनका नंबर भी मांगी है। 

शरीफ लोग अचरज से सुन रहे थे, और हरामी लड़के "गप्प मार रहा है" करके खिखिया रहे थे। 

इतने में शेर-ओ-शायरी की बातें होने लगी, सर ने सरस सलिल और पांच रुपए वाली किताब की ढेर सारी सस्ती शायरी दे मारी।

किसी ने महाकवि प्रदीप को खबर कर दिया।

फिर ऐसा लगा जैसे कुमार विश्वास स्वयं दरभंगा जिला पहुंच कर अपनी आशिकी का फसाना सुना रहे हों।

बोल फूटते रहे।

"मेरी चाहत को दुल्हन तू बना लेना मगर सुन ले,
जो मेरा हो नहीं पाया, वो तेरा हो नहीं सकता ... "

साजन और प्रकाश ये सुन कर एक दूसरे को देखे एक मिनट के लिए। 

तालियों से गड़गड़ा उठा समां।

किसी ने शंभू को बुला लिया।

शंभू शरमा रहा था, कोई बोल दिया "कंचन को याद करके बोल दो"।

तो ठीठियाते हुए सुनाता है,

"तेरी यादों में मर जाएंगे,
मर के ऊपर जाएंगे"

वाह वाह वाह।

एकदम दिल तो पागल है वाला वाइब हो गया था।

शायरी चालू रही।

"तेरी यादों में मर जाएंगे,
मर के ऊपर जाएंगे,

तुम भी आ जाना ए सनम,
हम दोनों ऊपर बैठ कर कुरकुरे खाएंगे।"

अदभुत!

वाह रे शायर।

दर्द से शुरू हंसी पर खत्म।

मिश्राजी का कोचिंग के लिए आवाज आया। मुशायरा वहीं खत्म हो गया।

<br>
<hr>
<br/>

## नवकान्त सर की क्लास 

यूं तो नवकान्त सर के क्लास मे अचानक टेस्ट हो जाना कोई आश्चर्यजनक बात नहीं थी, पर उस दिन का फॉर्मैट थोड़ा सा रुचिकर था। 

लड़कियों की टेस्ट कॉपी लड़के जांच करेंगे, और लड़कों की लड़कियां। 

टेस्ट हुआ, मेरे पास मैडम की कॉपी आ गई। पढ़ाने वाली किसी मैडम की नहीं, मन मे बसी मैडम की। 

खैर मैं प्रेम-पाश मे नहीं बंध सकता था और निश्चिंत नहीं था की मैडम के मन मे मुझे लेकर क्या है, तो मैंने कॉपी एकदम तरीके से चेक कर डाला। 16 नंबर दिए बस उनको। 

जब कॉपियाँ वापिस की गईं तो पता चला की मेरी कॉपी मैडम के पास गई थी। काटो तो खून नहीं, मैडम ने बिल्कुल कुछ चेक नहीं किया था। 

20 मे 20 दे दिया था और नीचे बस साइन कर दिया था, checked by <नाम उनका>। 

दूसरी तरफ समीक्षा हल्ला कर रही थी, की लड़का लोग उसका कॉपी गलत चेक कर दिया है और जान-बुझ के कम नंबर दिया है। 

नवकान्त सर ने उन सभी बच्चों के उनकी कॉपी मांगी जो अपनी चेकिंग से संतुष्ट नहीं थे। 

समीक्षा ने सबसे पहले दे दिया, किसी हारामी लड़के ने उसको बस 7 नंबर दिए थे। और लड़कियों ने भी दे दिए, मेरी मैडम ने नहीं दिया!

नवकान्त सर ने दुबारा जाँचने की जिम्मेदारी मुझे सौंपी, मैं जब तक एक दो के चेक करता क्लास खत्म होने का बेल बज गया था। 

सर ने असन्तुष्ट बच्चों की कापियाँ मांगी की वो दूसरे सेक्शन मे ले जाकर चेक करवाएंगे। 

जहां तक मुझे याद है, मैंने समीक्षा के नंबर बढ़ा कर दिए थे, फिर भी उसने सर को अपना कॉपी दे दिया। बेचारी को कोई अंदाजा नहीं था की कुएं से खाई मे जा रही है। 

सेक्शन A के लड़कों ने सबके नंबर और काट लिए, समीक्षा की कॉपी उसमे भी अमरजीत के पास गई, जिसको उसने साल भर पहले प्रिन्सपल मैम से पिटवाया था, क्यूंकी 

वो हॉस्टल वाली सायं की सेल्फ-स्टडी सेशन्स मे उसके पीछे बैठकर उसको चिढ़ा रहा होता था। 

अमरजीत ने 3 नंबर दिया उसको!

दुबारा उस फॉर्मैट मे कभी टेस्ट नहीं लिया गया। और मैडम के नंबर काटने का अफसोस आज तक है मुझे। 

हॉस्टल मे रात के खाने से पहले महाकवि प्रदीप छिपली बजते हुए गा रहे थे: 

"दीवानों से पूछो मुहब्बत है क्या..."

<br>
<hr>
<br/>

## S.N.D. सर

S.N.D. सर, यानि सूर्य नारायण दास सर।  

ऑडिशा से थे, और हिन्दी तंग थी और बड़ा मारते थे, कंप्युटर पढ़ाते थे, मतलब खाली रीड कर देते थे, और सवालों के जवाब मे लेसन्स मे बस एक जगह से दूसरे जगह तक टिक लगवा देते थे की फलां सवाल का यहाँ से लेकर यहाँ तक आन्सर है।

धमकी ये की, "जो होमवर्क नहीं कोरेगा, होम उसको बहुत मारेगा। माँस खा के हड्डी बना देगा, गार्जियन आएगा, पूछेगा मेरा बोचचा।"

रोज रात को गोनू से बॉडी मसाज करवाते हुए बकवास करते थे, और मन होने पर पूरे हाउस को एक-एक डंडा मार आते थे। 

एक दिन ऐसे ही विद्यापति हाउस के फ़ोर्थ रूम में, हम कोचिंग मे बैठे थे और हमारे सामने दास सर बढ़िया चेयर पे पसरे हुए कोई उरिया गाना गुनगुना रहे। 

दरभंगा मे कभी-कभी कुछ मिनटों के लिए बिजली आज तक चली जाती है, तब तो और काफी निरंतर जाया करती थी। और अमूमन बिजली जाने और गार्ड के जेनेरेटर स्टार्ट करने  मे कुछ मिनट का वक्त लगता था। 

उस दिन जैसे ही बिजली गई, पता नहीं हम सब चौकी पर बैठे लड़कों को क्या हुआ, की हमने अपनी चप्पलें उठाई और सामने जहां दास सर बैठे थे फेंक कर मारना शुरू कर दिया। 

तड़-तड़ाक टप्प , ले चप्पलों की बारिश, जिसको जो चप्पल हाथ लगा, पीटना शुरू दिया सामने की तरफ फेंक कर। 

"बाप रो, कोण मारता है" करते दास बाबू की सिट्टी-पिट्टी गुम| 

गोनू देखा की सब मार रहा है हम भी मारते हैं, चप्पल के उठा के जो मारने को हुआ की लाइट आ गई। 

दास बाबू को सिर्फ गोनू हाथ मे चप्पल उठाए दिखा!

उसके बाद जो गोनू  का मसाज हुआ, सुनडे ने बहुत मारा। 

एकाध हफ्ते तक गोनू किसी से बात नहीं किया। 