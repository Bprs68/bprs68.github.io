---
layout: single
title: "पहली प्रेम-कहानी"
date: 2022-03-24 08:48:49 +0000
categories: ["Hindi Works", "Memoir"]
tags: []
permalink: /%e0%a4%aa%e0%a4%b9%e0%a4%b2%e0%a5%80-%e0%a4%aa%e0%a5%8d%e0%a4%b0%e0%a5%87%e0%a4%ae-%e0%a4%95%e0%a4%b9%e0%a4%be%e0%a4%a8%e0%a5%80/
---


बाल-वाल संवार के, जीन्स-शर्ट पहन कर मैं खाने की पंक्ति मे जा पहुंचा । अमूमन छात्रावास के सभी लड़के ऐसा ही तो करते थे ।  खाने की घंटी बजी नहीं की सब आईना-कंघी खोजने लगते थे, कोई हाफ-पैन्ट से बदल कर जीन्स पहन रहा होता था तो कोई आधे घंटे कच्छे मे घूमने के बाद लूज़र या जीन्स डाल रहा होता था ।





सभी लड़कों के पास आईना भी नहीं होता था, मेरे पास भी नहीं था । लड़के या तो दीवाल पर पड़ती बाल की परछाई देख कर बाल सँवारते थे, या फिर किसी से आईना मांगने का जुगाड़ करते थे ।  पता नहीं कैसे पर ज्यादातर बच्चों के आईने टिकते ही नही थे ।





हाँ, तो मैं अपने हाउस के खाने की लाइन मे लगा हुआ था । शनिवार का दिन था शायद, सब कुछ नॉर्मल ही चल रहा था ।  वही चावल, दाल, सब्जी, वही वार्डेन लोगों की खाना बर्बाद करने वाले बच्चों को ढूंढती नजरें । ऐसे मे सामान्य तरीके से ही लड़कियों का झुंड भोजन करके नलके की ओर बढ़ा, मेरे पंक्ति मे दो आगे वाले लड़कों ने उन्हे जाने की जगह दी ।  मैं भी लापरवाह तरीके से नजरें घूमा रहा था, तभी लड़कियों के झुंड मे एक लड़की पर मेरी नजर पड़ी ।





बॉय-कट बाल, हाथों मे जूठी थाली ऊँची पकड़े, वो लड़कों के लाइन को पार कर नल की ओर बढ़ रही थी । क्यूंकी मैं उपन्यास और कहानियाँ काफी पढ़ता था, और हमारे छात्रावास में हर शनिवार को कोई फिल्म भी चलती थी, मेरे रुक से गए मानसिक-विचरण मे आवाज आई, "ये पल थम सा गया है, और तुम इसे काफी लंबे अरसे तक याद रखने वाले हो"।





सायं में संस्थान के निदेशक छात्रों की हॉस्टल व्यवस्था पर विचार-विमर्श करने वाले थे, और उसमे छात्रों से भी सुझाव लिए जा रहे थे ।





मैं चुप-चाप कुछ नए छात्रों के साथ बैठ हुआ था, और मुझे अच्छे थे पता था, की ये बस संस्था मे नए आए बच्चों और उनके गार्डीअन को लुभाने का बहाना है । निदेशक साहब बस उन्ही सुझावों को मानेंगे जिनसे उनके प्रॉफ़िट पर बहुत ज्यादे फरक नहीं पड़ेगा और जिन सुझावों को लागू करना आसान होगा।





अलग-अलग अनूठे किस्म के सुझाव आ रहे थे, कुछ को डिस्कस किया जा रहा था तो कुछ बस ऑन-द-स्पॉट नकार दिए जा रहे थे । इतने में दोपहर की खाने की लाइन वाली धड़कन ने फिर से दस्तक दी । लड़कियों के हाउस साइड से एक बॉय-कट बालों और ब्लू क्रॉप टी-शर्ट वाली लड़की ने पूरियों के कड़े होने की शिकायत की।





मैंने अपना सर झुका लिया, मुझे इसका जवाब पता था, और ये भी की ऐसे सवाल सिर्फ नए-नवेले बच्चे ही पूछते हैं ।





अगले कुछ दिनों तक मैं बस इन मोहतरम को देखता रहा । कभी बगल वाले क्लास मे, तो कभी उसके हाउस की छत पर उसके भाई से बात करते हुए । मैंने शायद कुछ ज्यादे ही देख लिया था उनको । एक दिन मेरे मित्र गौतम ने मुझसे ये कह भी दिया, "तू उस बॉयकट वाली लड़की  को लाइक करने लगा है न" ।





लड़की को भी पता चल गया । अब जब मैं सायं के सेल्फ-स्टडी सेशन के लिए छत पर बड़े वाले हाल में बस्ते रखने जाता था, तो बस मेरी निगाहें गर्ल'स हाउस मे किसी को देख नहीं रहीं होती थी । उन्हे जोड़ेदार मिल गए थे ।





अपने छत पर बात करते व्यक्त भी उनकी नजरें हमारे छत पर तुम्हारे भाई को ढूंढ रही होती थी, और मेरे पास तो काम ही क्या था । ये बातें करीब आधा दर्जन लोगों को पता थी, उनमे से तीन-चार उस तरफ, और तीन चार इस तरफ थे ।  





 ऐसे में एक दिन आलोक, मेरे उन दिनों के अजीब मित्र ने मुझे भड़का दिया । उसने कह दिया की उस लड़की के पास कोई स्पष्ट कारण नहीं है की वो मुझे देखेगी । भाई-साहब, हमे भी ताव आ गया ।  हमने कहा की अब मैं उसे देखूँगा ही नहीं।





अगले दिन खेल-कूद के समय आलोक मेरे पास हर 10 मिनट पर आकर मना रहे हैं, की भाई चल, वो बस हमारे छत पर ही देखे जा रही है । 





तो ये लुक्का-छिप्पी एक साल तक चलती रही । जब सोलो-सॉन्ग competition में उसने "अजनबी मुझको ये तो बता" वाला गाना गाया, मेरे दिल ने भी, "दिल ने जिसे अपना कहा" गाकर जवाब दिया ।





आज भी मुझे साल 2013 की सरस्वती पूजा याद है, मैंने उस दिन उसे, उस वक्त आए नए फिल्म "जय हो" की नायिका के नाम पर "डेज़ी साह" का कोड दे दिया था ।





फिर उस पूरे वर्ष मैंने उसको थोड़ा का ignore किया और पढ़ाई पर ज्यादे ध्यान दिया । अब भी आँखें चार होती थीं, पर मेरे आँखों मे खासी हिचकिचाहट थीं । उसकी एकलौती दोस्त रंजना मेरे क्लास मे थी, और उसने ये निश्चित किया था की मेरे दिमाग से उसका खयाल निकलने ना पाए ।





मैं उसके सबसे करीब 2014, मार्च मे हुए फाइनल परीक्षा मे था, जब उसकी सीट मेरे बाजू वाले बेंच पड़ी थी । मैंने बगल वाले जूनियर छात्र की कॉपी छीन कर उसे जोर-जोर से सारे उत्तर बताए थे, ताकि हमारी डेज़ी साह की भी मदद हो जाए ।





 फिर नए सत्र में वो लेट आई, काफी लेट ।





नए सत्र में मैंने शुरू से ही नए आए जूनियर छात्रों से कहना शुरू कर दिया था, की तुम्हारे क्लास मे अभी जो भी लड़कियां हैं, सब पानी-कम चाय हैं, और अभी असली ब्यूटी का आना बाँकी हैं ।





वो आई, पर बदली-बदली सी । पहले तो उसने मेरे आँखों के friend request को ब्लॉक कर दिया । उसकी आँखें पहली वाली नहीं थी, उन्होंने सर्विसिंग करा कर कोई नया सॉफ्टवेयर चढ़वा लिया था, जिसे मैं बिल्कुल भी पढ़ नहीं पा रहा था ।





इतने दिनों मे मैंने उसके भाई को दोस्त बना लिया था,  पर वो दोस्ती भी किसी काम की आती हुई नहीं दिख रही थी ।





ऐसे मे एक दिन जतिन ने, जो की मेरे बगल वाले बिस्तर का जूनियर था, बताया की जब उसने क्लास मे मेरे नाम कि अपने दोस्तों मे चर्चा की, तो ये मोहतरं वहाँ से उठ कर चली गई।





ये मुझे थप्पड़ की तरह लगा था । मुझे लग रहा था की शायद मैंने उसे पिछले वर्ष ignore किया था, उसका परिणाम है । या फिर उसे अब मैं पसंद नहीं । पर ये दूसरा वाला तर्क दिल मानना ही नहीं चाहता था । कैसे मान लें भला! 





इतने में उसे मैंने एक दो दिन उसके क्लास के एक लड़के से बात-चीत करते देखा । उस लड़के को कुरेदने से जो पता कर पाया, वो ये था की शायद उसकी शादी होने वाली है ।





ये बुरा था, बहुत बुरा । फिर कुछ दिन बाद वो किसी छुट्टी मे गई, और वापिस ही नहीं आई ।  





मैं अब थोड़ा बैचैन होने लग गया । मैंने अपने  भाई के साथ रहने के बहाने अपना हाउस बदलवा लिया, ताकि उसके भाई के हाउस मे रहकर और कुछ पता कर सकूँ ।





इस हाउस मे आने पर जो सब पता चला, जो आजतक मैं ईश्वर से मनाता हूँ, की काश नहीं पता चला होता । उसकी यादें वैसी ही पवित्र रहतीं ।





तो हुआ ये था, की जब फाइनल परीक्षा के बाद वो अपने घर गई थी, तब उसके किसी किरायेदार को ये पसंद आ गई, और गमीनत ये थी की इसे भी वो पसंद आ गया । दोनों ने सोचा की उन्हे अपने रिश्ते को अलग स्तर पर ले जाना चाहिए, और वो ले गए ।





परिणाम ये हुआ की कुछ महीने बाद, ये मल्लिका मात्र 15 वर्ष की उम्र मे गर्भवती हो गईं।  छात्रावास से तो निकाली ही गईं, तबीयत कुछ ऐसी खराब हुई, इतने खर्चे हुए, की माँ -बाप को उसके भाई को भी छात्रावास से निकलना पड़ा । 





एक झटके में नए सत्र में उसके बदले हुए व्यवहार का कारण समझ आ गया ।





ये मेरी पहली प्रेम-कहानी थी, सबसे पहली ।  


